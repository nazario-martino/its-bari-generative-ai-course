La coca la sta usando chi è seduto accanto a te ora in treno e l’ha presa per svegliarsi stamattina o l’autista al volante
dell’autobus che ti porta a casa, perché vuole fare gli straordinari senza sentire i crampi alla cervicale. Fa uso di coca chi
ti è più vicino. Se non è tuo padre o tua madre, se non è tuo
fratello, allora è tuo figlio. Se non è tuo figlio, è il tuo capoufficio. O la sua segretaria che tira solo il sabato per divertirsi. Se non è il tuo capo, è sua moglie che lo fa per lasciarsi
andare. Se non è sua moglie è la sua amante, a cui la regala
lui al posto degli orecchini e meglio dei diamanti. Se non sono loro, è il camionista che fa arrivare tonnellate di caffè nei
bar della tua città e non riuscirebbe a reggere tutte quelle ore
di autostrada senza coca. Se non è lui, è l’infermiera che sta
cambiando il catetere di tuo nonno e la coca le fa sembrare
tutto più leggero, persino le notti. Se non è lei, è l’imbianchino che sta ritinteggiando la stanza della tua ragazza, che ha
iniziato per curiosità e poi si è trovato a fare debiti. Chi la usa
è lì con te. È il poliziotto che sta per fermarti, che tira da anni e ormai tutti se ne sono accorti e lo scrivono in lettere anonime che mandano agli ufficiali sperando che lo sospendano
prima che faccia cazzate. Se non è lui, è il chirurgo che si sta
svegliando ora per operare tua zia e con la coca riesce ad
aprire anche sei persone in un giorno, o l’avvocato da cui devi andare per divorziare. È il giudice che si pronuncerà sulla
tua causa civile e non ritiene questo un vizio, ma solo un aiuto a godersi la vita. È la cassiera che ti sta dando il biglietto
della lotteria che speri possa cambiare il tuo destino. È l’ebanista che ti sta montando un mobile che ti è costato lo stipendio di un mese. Se non è lui, a usarla è il montatore venuto a
casa tua a metter su l’armadio Ikea che da solo non sapresti
assemblare. Se non è lui, è l’amministratore di condominio
del tuo palazzo che sta per citofonarti. È l’elettricista, proprio quello che ora sta cercando di spostarti la presa nella
stanza da letto. O il cantautore che stai ascoltando per rilassarti. Usa coca il parroco da cui stai andando per chiedere se
puoi cresimarti perché devi battezzare tuo nipote, ed è stupito che tu non l’abbia ancora preso, quel sacramento. Sono i
camerieri che ti serviranno al matrimonio di sabato prossimo, se non sniffassero non riuscirebbero ad avere in quelle
gambe così tanta energia per ore. Se non sono loro, è l’assessore che ha appena deliberato le nuove isole pedonali, e la
coca gliela danno gratis in cambio di favori. La usa il parcheggiatore, che ormai sente l’allegria solo quando tira. È
l’architetto che ha messo a nuovo la tua villetta delle vacanze,
ne fa uso il postino che ti ha recapitato la lettera con il tuo
nuovo bancomat. Se non è lui, è la ragazza del call center, che
ti risponde con la voce squillante e chiede in cosa può esserti
utile. Quell’allegria, uguale a ogni telefonata, è effetto della
polvere bianca. Se non è lei, è il ricercatore che sta seduto ora
a destra del professore e aspetta di farti l’esame. La coca l’ha
innervosito. È il fisioterapista che sta cercando di metterti a
posto il ginocchio, a lui invece la coca lo rende socievole. È
l’attaccante che ne fa uso, quello che ha segnato un gol rovinandoti la scommessa che stavi vincendo a pochi minuti dalla fine della partita. Usa coca la prostituta da cui vai prima di
tornare a casa, quando devi sfogarti perché non ne puoi più.
Lei la coca la prende per non vedere più chi le è davanti, dietro, sopra, sotto. La prende il gigolo che ti sei regalata per i
tuoi cinquant’anni. Tu e lui. La coca gli dà la sensazione di
essere il più maschio di tutti. Usa coca lo sparring partner
con cui ti alleni sul ring, per cercare di dimagrire. Se non è lui
che ne fa uso, è l’istruttore di equitazione di tua figlia, la psicologa da cui va tua moglie. Usa coca il migliore amico di tuo
marito, quello che ti corteggia da anni e che non t’è mai piaciuto. Se non è lui, è il preside della tua scuola. Tira coca il
bidello. L’agente immobiliare che sta facendo ritardo proprio ora che eri riuscito a liberarti per vedere l’appartamento. Ne fa uso la guardia giurata, quella che ha ancora il riporto quando ormai tutti si rasano i capelli. Se non lui, il notaio
da cui non vorresti mai più tornare, che usa coca per non
pensare agli alimenti da pagare alle mogli che ha lasciato. Se
non è lui, è il taxista che impreca contro il traffico ma poi torna allegro. Se non è lui, la usa l’ingegnere che sei costretto a
invitare a casa perché forse ti aiuta a fare uno scatto di carriera. È il vigile urbano che ti sta facendo una multa e mentre
parla suda moltissimo anche se è inverno. Oppure è il lavavetri con gli occhi scavati, che riesce a comprarla chiedendo
prestiti, o è quel ragazzo che rimpinza di volantini le auto
cinque alla volta. È il politico che ti ha promesso una licenza
commerciale, quello che hai mandato in parlamento con i voti tuoi e della tua famiglia ed è sempre nervoso. È il professore che ti ha cacciato da un esame alla prima esitazione. O è
l’oncologo da cui stai andando a parlare, ti hanno detto essere il migliore e speri ti possa salvare. Lui, quando tira, si sente onnipotente. O è il ginecologo che sta dimenticando di
buttare la sigaretta prima di entrare in stanza e visitare tua
moglie che ha le prime doglie. È tuo cognato che non è mai
allegro, è il ragazzo di tua figlia che invece lo è sempre. Se
non sono loro, allora è il pescivendolo che sistema il pesce
spada in bella mostra, o è il benzinaio che sbrodola la benzina fuori dalle auto. Tira per sentirsi giovane, ma non riesce
ormai a inserire al suo posto neanche la pistola del distributore. O è il medico della mutua che conosci da anni e ti fa entrare prima senza fare la fila perché a Natale sai cosa regalargli. La usa il portiere del tuo palazzo, ma se non la usa lui allora la sta usando la professoressa che dà ripetizioni ai tuoi
figli, l’insegnante di piano di tuo nipote, il costumista della
compagnia di teatro che andrai a vedere stasera, il veterinario
che cura il tuo gatto. Il sindaco da cui sei andato a cena. Il costruttore della casa in cui vivi, lo scrittore che leggi prima di
dormire, la giornalista che ascolterai al telegiornale. Ma se,
pensandoci bene, ritieni che nessuna di queste persone possa
tirare cocaina, o sei incapace di vedere o stai mentendo. Oppure, semplicemente, la persona che ne fa uso sei tu.